# Bemutatkozás

## Eszközparkunk

Az Eövös Alkotó Műhely eszközparkja lehetővé teszi a modellezést, tárgyalkotást, hibázást és újra próbálkozást. Az eszközök használatát a műhelymester segíti. A műhely gépei segítségével (szinte) akármit létrehozhatnak a diákok, ugyanakkor fontos kiemelnünk, hogy a Műhely célja elsősorban nem pusztán a 3D nyomtatás vagy a programozás képességének elsajátítása, hanem hogy a diákok a rendelkezésükre álló technológia segítségével kibontakoztathassák fantáziájukat és megvalósíthassák önmagukat, illetve hogy segítse a tanárokat a pedagógiai elképzeléseik kivitelezésében.

Egy 3D nyomtató mindig izgalmas. Tele számtalan lehetőséggel, tele ötletekkel, tele színekkel és tele filamenttel! Egy 3D nyomtató segítségével szinte akármit ki tudunk nyomtatni. Nálunk a diákoknak lehetőségük van elsajátítani a 3D nyomtató programjának használatát és utána szabadon alkothatnak. Ugyanakkor a szabad tárgyalkotáson túl a diákoknak nyílt végű problémák megoldásához is használniuk kell ezt a technológiát, így játszva tanulnak.

És lőn világosság! Kapcsolók, ledek, hangszórók és kábelek. Mind kicsi, de fontos kiegészítői a Műhelynek. Az elektronika alapjainak elsajátítása fontos tudás, amit nálunk biztonságos környezetben fejleszthetnek a diákok. A játékos feladatok során használniuk kell forrasztó pákát és krokodilcsipeszt is, így akár egy környezettudatos világító rendszert vagy egy okos riasztót is összeszerelhetnek.

Nálunk nem kell félnie senkinek akkor sem, ha nem tud csukott szemmel JavaScriptben kódolni. A Micro:Bit mikrokontrollerek segítségével játék a programozás. A blokkalapú programozási nyelvvel a kezdők is könnyedén elsajátíthatják a programozás alapjait és észre sem veszik, máris rádióirányítású öntözőrendszert hoztak létre. Akinek már túl egyszerű a Micro:Bit, az megpróbálkozhat a Raspberry Pi kódolásával is.

![micro:bit](/microbit.jpg)

A LEGO robotok segítenek a finommotoros képességek fejlesztésében és a programozás elsajátításában is. A legmodernebb LEGO EV3 robotokkal dolgozva sokszor akár mérnöknek is érezhetjük magunkat, hiszen magas szintű technikai és programozási tudást is képesek vagyunk a használatával elsajátítani. A LEGO robotok segítenek a természettudományos és a mértani kísérletek megvalósításában is.

![lego robot](/lego.png)

## Bemutatkozik a műhelymester!

_Kedves érdeklődő! Üdvözöllek az Eötvös Alkotó Műhelyben, ami előtted is nyitva áll. Ez a nyílt tanulói tér egyaránt rendelkezésre áll a tanároknak, diákoknak és mindenkinek, aki valamilyen alkotó tevékenységet szeretne folytatni. Az Alkotó Műhely számos célt szolgál. Megvalósíthatod benne az ötleteidet, projektjeidet. Fejlesztheted programozói, 3D tervezői vagy éppen LEGO robotikai képességeidet. Elkészítheted az egyes tanórákra szánt munkáidat vagy tarthatsz itt órát. Dolgozhatsz csapatban egy pályázaton vagy éppen egyedül egy mini-projekten. Ötletelhetsz, hibázhatsz, vitázhatsz vagy bejöhetsz csak inspirálódni. Mindezekben én, a műhelymester foglak segíteni. Én felügyelem az Alkotó Műhelyben zajló tevékenységeket, hogy minden biztonságosan és rendeltetésszerűen működjön. Az Alkotó Műhelybe lépés előtt Tűz- és Munkavédelmi oktatást tartok, illetve bevezetlek az eszközök helyes használatába, így te is magabiztosan fogsz tudni dolgozni. Ezek mellett különböző izgalmas, interaktív, alkotópedagógiai foglalkozásokat tartok, amiken te is részt vehetsz!_

### Ki vagyok én?

Horváth Áron vagyok, jelenleg a Budapesti Corvinus Egyetem politikatudományok szakának hallgatója, eötvösös öregdiák. Bár alapvetően humán beállítottságú vagyok, de mindig is érdekelt a programozás és a robotika. Először LEGO robotos táborokba jártam, majd én magam kezdtem el animátorkodni ilyen táborokban. Felismertem, mennyire élvezik a gyerekek, ha együtt, közösen oldhatnak meg nyílt végű feladatokat néhány eszköz és egy laptop segítségével. Később már az alkotópedagógia kezdett el foglalkoztatni és ennek jegyében vállaltam el a megtisztelő feladatot, hogy legyek én az Eötvös új Alkotó Műhelyének a műhelymestere.

![Horváth Áron](/aron.jpg)
